# Referaatti

Viikko 7 vaihtoehtoinen tehtävä 5 

Tero Huomo (2012) vertailee kandidaattityössään *Ohjelmistoarkkitehtuurin sisällyttäminen ketteriin ohjelmistotuotantomenetelmiin* ohjelmiston suunnittelua ketterässä ja arkkitehtuurivetoisessa ohjelmistokehityksessä. Ketterässä kehityksessä ohjelmistotasoista suunnittelua tehdään asiakkaan vaatimusten perusteella käyttäjätarinoiden tasolla, ja teknisempää suunnittelua tehdään vain iteraatio kerrallaan. Arkkitehtuurivetoisessa kehityksessä puolestaan ohjelmiston rakenne suunnitellaan, mahdollisesti hyvinkin tarkasti, ennen ohjelmointityön aloitusta. 

Huomon mukaan joidenkin ohjelmistokehittäjien mielestä ketterät menetelmät eivät kiinnitä riittävästi huomiota ohjelmistoarkkitehtuurin ja suunnitelmallisuuden merkitykseen. Ketterä kehitys vaatii työntekijöiltä arkkitehtuurin osa-alueiden osaamista, jotta järjestelmästä saadaan yhtenäinen. Laajemmassa suunnittelussa näihin osa-alueisiin perehdytään ja niistä tehdään päätöksiä jo ennalta, jolloin ohjelmointivaiheessa erilaiset yksityiskohdat ja rajoitukset ovat jo tiedossa. 

Huomo esittelee muutamia tapoja, joilla ohjelmistoarkkitehtuurityötä voi sisällyttää ketterän kehityksen osaksi. Näitä käytänteitä ovat Sprint 0, arkkitehtuuri erillisenä prosessina, suunnittelupiikit, arkkitehtuurijaksot ja arkkitehtuuritarinat. Näissä tavoissa on joitain ristiriitoja ketterän kehityksen periaatteiden kanssa, mutta niitä voidaan käyttää arkkitehtuurin suunnittelluun ja vähentämään refaktoroinnin tarvetta järjestelmän laajetessa. 
  
**Lähde:**  
Huomo, T. 2012. Ohjelmistoarkkitehtuurin sisällyttäminen ketteriin ohjelmistotuotantomenetelmiin. Helsingin yliopisto. Tietojenkäsittelytieteen laitos. Kandidaatintutkielma. Haettu 12.12.2020: https://www.cs.helsinki.fi/u/mluukkai/ohtu/huomo-kandi.pdf 
